<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>stodola-8</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="stodola-8" xml:lang="cs-CZ">
		<div class="Z-kladn--textový-r-meček">
			<p id="_idParaDest-5" class="MLP_uroven2_kapitola ParaOverride-1">Déšť</p>
			<p class="MLP_text_bez1radku ParaOverride-1">„Zasraná krávo!“ Ta dvě slova si hbitě obhlédla světlý pokoj a&#160;rozhodla se zůstat. Zaplnila prostor mezi stropem, podlahou a&#160;čtyřmi stěnami do posledního krychlového centimetru, nahlédla po­otevřenými dveřmi do vedlejší místnosti a&#160;vsákla se do celého domu. Pozměnila odstín tapet, koberců i&#160;obrazů ve prospěch chronické vulgarity. Ta dvě sprostá slova, vyřčená jako jedno velmi sprosté (zasranákrávo!), zůstala všudypřítomná. Trčela ve vzduchu jako komiksová bublina.</p>
			<p class="MLP_text ParaOverride-1">Žena stojící u&#160;okna se nevěřícně otočila po muži, který ji tak poprvé po sedmi letech soužití oslovil, a&#160;přimhouřila zelené oči. Pak se pomalu a&#160;mocně nadechla: „Ty hnusnej hajzle!“ zasyčela. Na plechový parapet za zavřeným oknem dopadly netečně první kapky.</p>
			<p class="MLP_text ParaOverride-1">Začalo pršet.</p>
			<p class="MLP_text ParaOverride-1">Večer se dlouho a&#160;vášnivě milovali. Sex byl pro ně obvyklým (a&#160;je třeba říci, že dočasně velmi účinným) řešením narůstajících neshod. Během jejich spojení se za oknem snesla klidná noc. Obloha posázená hvězdami byla té bezměsíčné noci nesmírně krásná a&#160;tak hluboká, že dostal při pohledu na ni (vlastně do ní) závrať.</p>
			<p class="MLP_text ParaOverride-1">Dokouřil na terase svou nezbytnou „pomilovací“ cigaretu a&#160;než se vrátil k&#160;nahé ženě, zachumlané v&#160;prostěradle, pohlédl ještě jednou vzhůru. Pocit pádu do nezměrného prostoru byl tak silný, že se křečovitě přidržel zábradlí.</p>
			<p class="MLP_text ParaOverride-1">Ráno ji zastihlo odevzdanou v&#160;objetí migrény a&#160;jeho nervózně upíjejícího horkou kávu z&#160;velkého šálku. Vadil jí přehnaně výrazný zvuk srkání, kterým v&#160;jejích uších demonstroval svou zaneprázdněnost. Jako by říkal: Spěchám do práce! Mám mnoho povinností. Já nás totiž musím živit, jestli ti to není jasné? Musím živit i&#160;tu debilní siamskou kočku, co pouští srst do koberců a&#160;výkaly do písku v&#160;krabici za dveřmi. Ty si nech kávu klidně vychladnout, já si takový přepych dovolit nemůžu. A&#160;pak si uvař další a&#160;další kávy a&#160;nech je chladnout celé hodiny, zatímco já budu plnit všechny náročné povinnosti hlavy rodiny.</p>
			<p class="MLP_text ParaOverride-1">Při dalším srknutí se neovládla a&#160;potichu vzdychla. Čekal na ten nenápadný zvuk dlouho, a&#160;tak zareagoval okamžitě: „No jo, srkám horký kafe! Protože nemám čas ho nechat vychladnout, víš, miláčku? Já nás totiž musím živit, jestli ti to není jasný?“ O&#160;nohy se mu otřela kočka, ukazující ocasem k&#160;japonskému lustru z&#160;hedvábného papíru, visícímu od stropu. Odstrčil vrnící zvíře botou, kterou si pak otřel kapesníkem. „Musím živit i&#160;tu debilní kočku…“</p>
			<p class="MLP_text ParaOverride-1">„Není to debilní kočka, je to Maud! Dal jsi mi ji k&#160;Vánocům, pamatuješ?“ řekla tichounce.</p>
			<p class="MLP_text ParaOverride-1">„Co to je Vánoce? To je TO, jak jsi vloni byla s&#160;kamarádkou Markem na horách?“ zasyčel bezbarvě a&#160;pohlédl na ženu, která si podepřela čelo dlaní se štíhlými prsty.</p>
			<p class="MLP_text ParaOverride-1">„Nejspíš máš zase tu svou migrénu, ne?!“ řekl s&#160;opovržením.</p>
			<p class="MLP_text ParaOverride-1">Vzhlédla k&#160;němu chladně a&#160;beze slov. Neměl tenhle její výraz rád, znervózňoval ho. Připadalo mu vždy, že je při něčem přistižen a&#160;měl by se omluvit. Omluvit za co?</p>
			<p class="MLP_text ParaOverride-1">Odtrhl šedé oči od jejích zelených. Od smaragdově zelených očí, do kterých kdysi dokázal hledět celé hodiny, od očí, ve kterých kdysi cestoval, v&#160;nichž létal a&#160;do kterých se potápěl…</p>
			<p class="MLP_text ParaOverride-1">Hlučně na stůl položil šálek s&#160;nedopitou kávou. Víc nahlas než přesvědčivě (cítil to) řekl oranžové zdi a&#160;obrázku s&#160;pastýřkou: „Migréna! To máš z&#160;filmů? Nebo z&#160;knížek?“</p>
			<p class="MLP_text ParaOverride-1">„Z&#160;tebe, lásko!“ zašeptala hlasitě.</p>
			<p class="MLP_text ParaOverride-1">Spěšně vyšel z&#160;místnosti. Krátké šátrání v&#160;předsíni zakončil obvyk­lým prásknutím dveří. Ona při té ráně (jako obvykle) sklonila instinktivně hlavu a&#160;přivřela oči, jako by uhýbala pohlavku.</p>
			<p class="MLP_text ParaOverride-1">Levé zelené oko bylo méně statečné než pravé a&#160;upustilo velkou slzu na tvář (na tvář, která před pár hodinami byla rozpálená vášní).</p>
			<p class="MLP_text ParaOverride-1">Vyšel před dům, pohlédl k&#160;obloze a&#160;vypustil z&#160;plic zadržovaný dech&#160;– plynný extrakt vražedného vzteku, temný jako potrhané mraky, valící se nad krajinou. Šedočerné oblaky připomínaly nevídaná obří zvířata.</p>
			<p class="MLP_text ParaOverride-1">Vítr mu do očí vmetl prach z&#160;příjezdové cesty. Vzápětí dopadla na jeho tvář (na tvář před pár hodinami rozpálenou vášní) velká kapka deště. Rozběhl se ke garáži s&#160;hlavou zakrytou tenkou koženou aktov­kou. Za pár okamžiků již stěrače nestíhaly odehnat z&#160;předního skla vozu příval vody.</p>
			<p class="MLP_text_bez1radku_-12-0- ParaOverride-1">V&#160;dalekých horách v&#160;rezavém kapradí se u&#160;pramene kamenitého potoka ozval tenký zvuk. Pláč? Divoké poryvy větru a&#160;deště v&#160;korunách stromů ho přehlušily.</p>
			<p class="MLP_text_bez1radku_-12-0- ParaOverride-1">Seděla na zahradě pod červenobílým slunečníkem, který nyní sloužil jako deštník. Zahrada kolem byla poškrábaná svislými čárami deště jako starý film.</p>
			<p class="MLP_text ParaOverride-1">V&#160;kamenném krbu, u&#160;kterého sedávali za bezvětrných večerů s&#160;přáteli a&#160;odkud sami mnohokrát tiše pozorovali pozvolnou proměnu dne v&#160;noc, dohořívala hromádka dopisů. Když štůsek papírů polévala bourbonem z&#160;rozpité láhve a&#160;obřadně škrtala sirkou, měla pocit, že se mstí. Nyní pocit triumfu nahradila rezignovaná sebelítost s&#160;bonusem nenávratné ztráty. Věděla, že nerad píše. Přesto, nebo právě proto, byly jeho dopisy tak krásné. A&#160;tolik vzácné&#160;– pro ni! Kdysi znala dlouhé pasáže z&#160;těch listů nazpaměť. Z&#160;té jí vyhořely postupně. „Jsme si asi dáni, jako opilí Dáni, hraví jak kočkodani, jako čáry v&#160;začarované dlani… Co s&#160;láskou? Co s&#160;ní, když sníme sami? Sebe navzájem!“ vybavila se jí pro druhé nečitelným písmem a&#160;černou propisovačkou psaná slova. Zachvěl se jí koutek úst (od smíchu) a&#160;ruka s&#160;cigaretou (od chvění).</p>
			<p class="MLP_text ParaOverride-1">Dopisy shořely. Krátké opojení ohněm vystřídala nekonečná nanicovatost popela.</p>
			<p class="MLP_text ParaOverride-1">Po mohutném doušku štiplavě voňavého pití se jí zvedl žaludek. V&#160;krátkém a&#160;úporném boji o&#160;snídani zvítězila nad žaludkem; velmi těsně. Slunečník začal propouštět vodu. Zanechala nedopitou láhev i&#160;krabičku cigaret promočenému osudu zapomenutých věcí a&#160;vrátila se do domu.</p>
			<p class="MLP_text ParaOverride-1">Den probíhal klidně.</p>
			<p class="MLP_text ParaOverride-1">Po poledni si šla na chvíli lehnout. Déšť ťukající stovkami chladných prstíků do mansardního okna ložnice ji ukolébal do snu o&#160;dětství: <span class="MLP_znak_kurziva_11b">Je letní ráno. Zemřelý tatínek ukazuje prstem na pohyb v&#160;šeříkovém keři. Ona se bojí a&#160;směje se. Slunce zakryl velký mrak a&#160;zvedá se vítr. Šeřík se trhanými pohyby rychle přibližuje. Tatínek se směje a&#160;umírá</span>.</p>
			<p class="MLP_text ParaOverride-1">Prudce otevřela oči a&#160;dívala se na okno omývané deštěm. Za­chvěla se, vstala a&#160;šla „přiložit“, jak se smíchem říkávala otočení knoflíku na plynovém kotli v&#160;garáži.</p>
			<p class="MLP_text ParaOverride-1">Odpoledne si oblékla žlutou pogumovanou pláštěnku s&#160;kapucí a&#160;šla nakoupit.</p>
			<p class="MLP_text ParaOverride-1">„Ty můj malej velrybáři!“ říkával jí on, když se tak oblékla. Teď neříkal nikdo nic.</p>
			<p class="MLP_text ParaOverride-1">O&#160;hodinu později se již bytem linula vůně jeho oblíbených pstruhů na másle a&#160;hudba jejích oblíbených Doors. „Riders on the storm,“ zpíval Jim Morrison unaveným hlasem toho, kdo se loučí a&#160;ještě o&#160;tom úplně neví.</p>
			<p class="MLP_text ParaOverride-1">Krev byla jediným červeným doplňkem vkusně zařízené místnosti. On stál uprostřed, s&#160;ještě napřaženou rukou, jako antická socha. Jako Diskobolos.</p>
			<p class="MLP_text ParaOverride-1">Sportovní výkon, po kterém pár sekund setrval v&#160;té pozici, nebyl ale hod diskem, byl to úder pěstí s&#160;mohutným půlkruhovým rozmachem. Z&#160;nosu se jí řinula světlá červená krev a&#160;pár kapek dopadlo na krémově bílý koberec. V&#160;chaotickém zděšení se k&#160;ní vrhl a&#160;objal ji. Hlavu měl naplněnou vřeštivým kvílením sirény a&#160;stále se opakujícími slovy, která slyšel jen on: „To jsem neudělal já! To jsem neudělal já! To jsem neudělal já!“</p>
			<p class="MLP_text ParaOverride-1">Přijala jeho objetí jako mrtvá. Mrtvá žena bez rukou a&#160;slov, které by ji ubránily. Od nosu přes ústa až na bradu vedl rudý pramínek, jako zdvižený prst vyzývající k&#160;mlčení (pšt).</p>
			<p class="MLP_text ParaOverride-1">„To jsem neudělal já, lásko! Miluju tě!“ řekl mrtvé ženě ve své náruči.</p>
			<p class="MLP_text_bez1radku_-12-0- ParaOverride-1">Daleko v&#160;horském lese bičovaném lijákem se divoký potok měnil v&#160;divokou řeku a&#160;podzimní vítr v&#160;podzimní vichr. Vřes zašustil a&#160;rozestoupil se jako rzí pokrytá brána. Ještě trochu beztvaré pohlédlo na mokrý svět kolem a&#160;překouslo pupeční šňůru, podobnou stvolu ocúnu, kterou bylo spojeno s&#160;tím místem. Pak vkročilo do potoka.</p>
			<p class="MLP_text_bez1radku_-12-0- ParaOverride-1">Krev z&#160;koberce byla očištěna. Byla očištěna i&#160;z&#160;ženy, kterou pak tisíckrát zapřísahal, ať mu odpustí. Klečel, plakal, hladil ji a&#160;líbal. Vzpomínal na krásná místa a&#160;chvíle, aby ukotvil vratký člun přítomnosti v&#160;klidných vodách vzpomínek. Ona mu přikyvovala, pak se dokonce usmála. Několikrát mu řekla, že se nezlobí, že mu již odpustila, a&#160;při tom byla dál mrtvá. Nevěděl to, a&#160;tak se s&#160;ní po sklence Bordeaux, když sám sebe přesvědčil, že je vše v&#160;pořádku, něžně pomiloval. Byla to čistá nekrofilie…</p>
			<p class="MLP_text ParaOverride-1">Když usnul, hleděla do tmy nehybnýma očima a&#160;poslouchala nekonečné bubnování kapek do skla. Myslela na Gene Kellyho, na jeho zázračné nohy a&#160;odzbrojující úsměv. Protančila s&#160;ním kulisu ulice, smáčenou přívalem studiového deště, a&#160;zastavila se až u&#160;postele, ve které spala. Chvíli se pozorovala a&#160;pak se obrátila na spícího muže vedle ní. Nebylo náhodou, že vedle ní spal&#160;– byl to přece její muž! A&#160;ona byla jeho žena. Připadalo jí divné, že by měla být něčí. Raději by byla svá vlastní. Pokusila se vrátit pod deštník Gene Kellyho, pod jeho velký deštník, který bude v&#160;příští chvilce odhozen, a&#160;oni pak na sebe se smíchem nechají dopadnout očistný proud vody. Dlažba ulice byla ale prázdná, z&#160;kaluží se stala nehybná zrcadla a&#160;hudba ztichla. Gene byl pryč. Odešel. Odtančil v&#160;dešti.</p>
			<p class="MLP_text ParaOverride-1">Potichu vstala, oblečená jen v&#160;tenkém tričku, ve kterém ráda spala, sešla po schodech do haly a&#160;odemkla domovní dveře.</p>
			<p class="MLP_text ParaOverride-1">Dívala se do mokré tmy zahrady rozezvučené deštěm. Vstoupila do toho orchestřiště a&#160;nechala své tělo i&#160;mysl napospas lijáku.</p>
			<p class="MLP_text ParaOverride-1">Nespal. Dělal, že spí. Cítil, jak se na něho dívá, a&#160;slyšel ji odejít. Slyšel i&#160;domovní dveře a&#160;v&#160;duchu ji viděl, stojící uprostřed zahrady a&#160;deště. Přesvědčení o&#160;tom, že je vše v&#160;pořádku, zmizelo chvíli poté, kdy se domilovali. Její krásná a&#160;teplá mrtvola vydala slastný vzdech předstíraného orgasmu při tom jeho nepředstíraném a&#160;bylo to. On zašeptal: „Bylo to krásný, viď miláčku?“ Ona mu hlasem telefonního záznamníku odpověděla: „Ano. Moc, miláčku,“ a&#160;zůstali na plovoucí kře propoceného povlečení každý sám.</p>
			<p class="MLP_text ParaOverride-1">Znal, stejně jako ona, odpověď na nevyřčenou otázku, kdy nastal zlom. Kdy se začalo počítat znovu od začátku… Od nuly? Od nuly ano, ale ne obvyklým způsobem. Tehdy se pro ně otevřel vesmír záporných čísel. Nekonečná hlubina mínusů a&#160;odčítání. Pozpátku odzpívaná ukolébavka pro zatím bezejmenného (žádné sezení nad kalendářem), bezpohlavního (žádné ultrazvukové snímky) spolubydlícího, zalknutého plodovou vodou. Pro malého plavce, který v&#160;jeho ženě utonul jako v&#160;hlubokém jezeře a&#160;s&#160;ním celý svět. Potopa světa v&#160;několika decilitrech výživné tekutiny pramenící v&#160;jejím břiše. Moře obklopené krajinou tkání a&#160;orgánů vyplavilo na břeh malou Ofélii a&#160;nechalo ji na pospas rackům a&#160;krabům. Měla to být… Byla to dívka. A&#160;příští týden by jí byly tři roky.</p>
			<p class="MLP_text_bez1radku_-12-0- ParaOverride-1">Probudil je hukot. Nesmírné hučení, obklopující to ráno, bylo způsobeno záplavou.</p>
			<p class="MLP_text ParaOverride-1">Vyšel na terasu a&#160;uviděl jezero, ve které se proměnil okolní svět. Zavolal přiškrceným hlasem její jméno. Přišla po chvilce, rozespalá, s&#160;kočkou Maud na rameni. Zelené oči se jim oběma rozšířily v&#160;němém úžasu. Dům stál ve vodě až po pás. Přízemí bylo zaplaveno do výšky dvou metrů, takže nyní bydleli v&#160;nízkém domku s&#160;dveřmi vedoucími na terasu, která připomínala spíše atrium vznášející se další metr nad zemí. Vlastně nad vodou! Kromě vzdálených kopců nebyla žádná země, jen rovná plocha vody, kam oko dohlédlo. Byl to ohromující pohled. Voda táhlým proudem směřovala k&#160;městu, kam každé ráno odjížděl za prací. A&#160;na hladině té vodní pláně, asi dvacet metrů od nich, stál kůň. Zvedl k&#160;nim divoké bělmo oka a&#160;vztyčil hlavu s&#160;obnaženými zuby. Napřáhla ke koni ruce a&#160;nahnula se přes zábradlí. „Panebože!“ řekl a&#160;uchopil ji pevně za paži.</p>
			<p class="MLP_text ParaOverride-1">Kůň zaržál. Odvrátila tvář a&#160;vešla zpět do zkráceného domu. Začala hlasitě plakat. Muž s&#160;námahou pochopil, že kůň stojí na ploché střeše garáže, skryté pod několika centimetry vody.</p>
			<p class="MLP_text ParaOverride-1">„Ten kůň stojí na garáži!“ zavolal. Ona se vrátila na terasu a&#160;utírala si nos hřbetem ruky. Hnědák stojící na vodě vypadal jako zázrak. Čtyřnohý Kristus, kterému se chvějí svaly pod mokrou srstí, na ně tázavě pohlédl. Plechové dveře se hlučně vyrvaly z&#160;pantů a&#160;garáž se zachvěla. Kůň zmateně zabalancoval, jako sváteční bruslař.</p>
			<p class="MLP_text ParaOverride-1">„Musíme něco udělat!“ řekla žena a&#160;zatahala muže za rukáv jako netrpělivé dítě. Ona, on i&#160;kůň byli připoutáni k&#160;nebi tisíci provázky deště jako podivné marionety.</p>
			<p class="MLP_text_bez1radku_-12-0- ParaOverride-1">Plulo, rychle unášeno proudem, přes zatopený les. Plulo mezi unavenými stromy, se skřípěním větví vzdorujícími zběsilému živlu. Plulo, hýčkáno vlnami, které mu z&#160;cesty odklízely plovoucí nástrahy.</p>
			<p class="MLP_text_bez1radku_-12-0- ParaOverride-1">V&#160;telefonu se ozývalo jen chrčení, televize a&#160;rádio zůstaly v&#160;zatopeném přízemí. Ona a&#160;on se do odvolání stali trosečníky ložnice s&#160;balkónem. Teď se, podle rezolutního přání ženy, měli stát také spasiteli ohroženého koně. Věděl, že je to marnost, čirý a&#160;riskantní projev zoufalství, přesto ji od pokusu o&#160;záchranu zvířete nedokázal odradit. Na poslední chvíli, když pochopil, že je neovlivnitelná, se na plavbu po svázaném ložním prádle rozhodl vydat sám.</p>
			<p class="MLP_text ParaOverride-1">Pod koženou bundou se zipem měl velikou povadlou kytici, kterou jí před pár dny koupil cestou z&#160;města. (Cestou z&#160;města druhý den po tom, co v&#160;záchvatu vzteku vysypal na prostřený stůl s&#160;nedělním obědem koš plný odpadků.)</p>
			<p class="MLP_text ParaOverride-1">„Nebude žrát růže! Je to úplná kravina. Nepomůžeme mu a&#160;sami… sám tam zařvu!“ řekl. Hleděla na něho chladně a&#160;beze slova. Odvrátil oči.</p>
			<p class="MLP_text ParaOverride-1">„Řekla jsem, že poplavu já! Jsem lehčí…“</p>
			<p class="MLP_text ParaOverride-1">„Obzvlášť někdy!“ řekl on a&#160;ona začala bušit pěstmi zároveň do kožené bundy, do kytice růží a&#160;do jeho hrudi.</p>
			<p class="MLP_text ParaOverride-1">„Ty hajzle, hajzle jeden!“ sípala. „Takovou jsi mě vždycky chtěl mít!“</p>
			<p class="MLP_text ParaOverride-1">„Asi jo,“ řekl klidně, inkasuje údery drobných pěstí. „Bože, co jsem to učinil?! Jak prohlásil ten chlápek, co svrhnul na Hirošimu atomovku,“ řekl a&#160;zasmál se bez známky veselí. Rezignovaně svěsila tenké paže podél těla.</p>
			<p class="MLP_text ParaOverride-1">„Dej to všechno sem! Poplavu já! Chci to!“ řekla.</p>
			<p class="MLP_text ParaOverride-1">Odstrčil ji, zkontroloval přezky batohu s&#160;řemeny, popruhy a&#160;gázou. „Jdu na to!“ řekl chraplavě. „Chcípnout kvůli koni je lepší než žít kvůli tobě, lásko.“</p>
			<p class="MLP_text ParaOverride-1">Pak, potěšen tou formulací, ještě dodal: „Třeba si to s&#160;ním jen chceš rozdat?“</p>
			<p class="MLP_text ParaOverride-1">Ruce jí vylétly k&#160;jeho obličeji a&#160;znovu klesly. „Aspoň bych nemusela předstírat orgasmus,“ řekla věcně.</p>
			<p class="MLP_text ParaOverride-1">On jen polknul, trochu zbrunátněl a&#160;otočil se k&#160;ní zády. Pak pře­lezl nízké zábradlí a&#160;skočil po nohou do vody. Ona začala s&#160;námahou povolovat kolem zábradlí obtočený pruh látky, který byl přivázán za mužův kožený pásek. Nohama se zapřela o&#160;betonovou hranu balkónu a&#160;konec improvizovaného provazu si omotávala kolem ramen, aby zvládla silný tah.</p>
			<p class="MLP_text ParaOverride-1">Zatnula zuby námahou. Zatnul zuby zimou.</p>
			<p class="MLP_text ParaOverride-1">Jejich záměr byl prostý a&#160;zoufalý; upevní na koně řemeny a&#160;popruhy, které v&#160;případě, že garáž nevydrží, nebo kůň spadne ze střechy, zabrání tomu, aby ho voda odnesla. Pak by ho přitáhli za svázané povlečení k&#160;sobě a&#160;uvažovali by, jak ho dostat na terasu.</p>
			<p class="MLP_text ParaOverride-1">Hustě pršelo a&#160;látka v&#160;jejích rukou prokluzovala. Držela ji tak křečovitě, že jí zbělaly klouby rukou, kolem kterých si ji omotávala. Prudce dýchala. On štítivě rozrážel špinavou vodu a&#160;také těžce dýchal. Ještě dvě tempa a&#160;bude u&#160;koně.</p>
			<p class="MLP_text_bez1radku_-12-0- ParaOverride-1">Plulo v&#160;objetí šedohnědé vody a&#160;široce otevřenýma očima hledělo na hejno ptáků diagonálně protínajících šedohnědou oblohu. Vydalo zvuk velmi podobný dětskému smíchu. Rostly mu vlasy a&#160;nehty. Zároveň přestávalo být TÍM a&#160;měnilo se v&#160;TU.</p>
			<p class="MLP_text_bez1radku_-12-0- ParaOverride-1">Pohled na ženu jistící na provaze z&#160;ložního prádla muže, který, stoje na hladině jezera, nabízí kytku růží koni, se neměl komu naskytnout. Škoda.</p>
			<p class="MLP_text ParaOverride-1">Kůň začal couvat a&#160;neklidně pofrkával. Udýchaný, roztřesený a&#160;promočený muž nebudil ve zvířeti důvěru.</p>
			<p class="MLP_text ParaOverride-1">„Mluv na něj! Musíš na něj furt mluvit!“ zakřičela žena, která situaci znepokojeně sledovala. On se k&#160;ní podrážděně otočil a&#160;ztěžka zahulákal: „Drž chvíli hubu, sakra!“</p>
			<p class="MLP_text ParaOverride-1">Kůň se lekl, vzepjal se a&#160;skočil do vody. „Nééé!“ zakřičeli oba současně.</p>
			<p class="MLP_text ParaOverride-1">Koňská hlava, podobná šachové figuře, se vzdalovala. Muž se pomalu a&#160;provinile otočil k&#160;balkónu. Nepochopil hned, co žena dělá.</p>
			<p class="MLP_text ParaOverride-1">„Co to…, co to děláš?! Proboha, nech…!“ Působila klidně a&#160;vyrovnaně, když osvobodila o&#160;zábradlí omotaný konec improvizované šňůry. „Chytej!“ zavolala a&#160;hodila ji po proudu směrem k&#160;nevěřícně hledícímu muži, který stál na střeše zatopené garáže. S&#160;kyticí v&#160;ruce a&#160;bezmocí v&#160;očích vypadal jako odmítnutý nápadník.</p>
			<p class="MLP_text ParaOverride-1">Otočila se, vešla rázně do domu a&#160;zavřela dveře.</p>
			<p class="MLP_text ParaOverride-1">Koně i&#160;odhozenou kytku dávno odnesl proud a&#160;on se vyčerpal nadávkami i&#160;prosbami. Dům, ke kterému je směřoval, byl tichý a&#160;dveře na balkón se již hodinu neotevřely. Byla mu strašná zima a&#160;bál se. Před hodinou ji chtěl zabít, před půl hodinou ji chtěl zabíjet pomalu a&#160;s&#160;rozkoší.</p>
			<p class="MLP_text ParaOverride-1">Nyní rezignoval. Zcela nelogicky se v&#160;jeho hlavě objevila vzpomínka na nezapomenutelný výlet do hor s&#160;jeho milovanou zelenookou ženou. Jejich láska mu tehdy připadala jiná než lásky, které vídal kolem sebe. Věřil, že je výjimečná a&#160;fatální. Po dni plném objevného ticha ulehli tenkrát do stinného místa u&#160;pramene horského potoka. Vzpomínka byla tak intenzivní, že si ani neuvědomil tu náhlou změnu. Až po chvilce zvedl překvapeně hlavu k&#160;obloze. Nepršelo!</p>
			<p class="MLP_text ParaOverride-1">Ležela na koberci, hlavu podepřenou paží a&#160;volnou rukou se dotýkala srsti předoucí Maud.</p>
			<p class="MLP_text ParaOverride-1">V&#160;prázdné mysli jí bez varování vytanula dávná vzpomínka. Byli tenkrát ve vzdálených horách a&#160;k&#160;večeru dorazili na skryté, velmi tajné místo. Alespoň jí tak připadalo. Slyšela tam hlas pramenícího potoka s&#160;průzračnou vodou, slyšela záhadné šeptání listů kapradí a&#160;slyšela i&#160;jiné zvuky.</p>
			<p class="MLP_text ParaOverride-1">Dávná vzpomínka z&#160;doby asi před čtyřmi lety byla opojná a&#160;bolestná. Bylo to před třemi roky, osmi měsíci a&#160;třemi týdny přesně. Překulila se na záda, pohlédla na mansardní okno a&#160;uvědomila si, že přestalo pršet. Naprosté ticho narušilo po chvilce vrznutí dveří skříně, ve které začala hledat ložní prádlo ze své výbavy, aby z&#160;něj svázala nový provaz.</p>
			<p class="MLP_text ParaOverride-1">Druhý den voda opadla. Jezero pozřela žíznivá země. Garáž se v&#160;noci zřítila a&#160;pohřbila ve svých troskách automobil. Kolem domu zůstaly kaluže, ve kterých se odráželo modré oblačné nebe, stejně jako v&#160;důlcích po maličkých bosých nohou, které se ihned naplňovaly vodou.</p>
			<p class="MLP_text_bez1radku_-12-0- ParaOverride-1">Zastavila se před domem a&#160;zvedla hlavu k&#160;balkónu s&#160;pootevřenými dveřmi.</p>
			<p class="MLP_text ParaOverride-1">„Mamí!“ zavolala.</p>
		</div>
</body>
</html>