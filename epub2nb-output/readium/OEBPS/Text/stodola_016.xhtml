<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>stodola-14</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="stodola-14" xml:lang="cs-CZ">
		<div class="Z-kladn--textový-r-meček">
			<p id="_idParaDest-14" class="MLP_uroven2_kapitola ParaOverride-1">Skrytá tvář operní inscenace</p>
			<p class="MLP_text_bez1radku ParaOverride-1">„Během té árie jsem se potichu zvedl ze sedadla potaženého rudým sametem a&#160;opustil důstojnickou lóži,“ řekl Reiner.</p>
			<p class="MLP_text ParaOverride-1">„Bylo to takové nutkání, kterému jsem nemohl odolat! Bylo nepřekonatelné a&#160;velmi, velmi iracionální. Kouzelnou flétnu miluji ze všech jeho oper nejvíc. Nezajímají mne tolik všechna ta zednářská poselství a&#160;jinotaje v&#160;ní ukryté. Mluvím tu o&#160;hudbě! A&#160;právě árie Královny noci je pro mne čímsi naprosto posvátným. Jestli existuje na našem pomíjivém a&#160;marností prodchnutém světě cosi jako dokonalost, pak je obsažena v&#160;tónech té árie.“</p>
			<p class="MLP_text ParaOverride-1">Ošetřovatelka naslouchala pozorně jeho slovům. Tělo sedícího Reinera spočívalo ve velké, litinové vaně s&#160;olejem. Při jeho sebemenším pohybu se tekutina líně rozvlnila v&#160;pomalých kruzích. Vedle vany byla židle ošetřovatelky a&#160;stojan na baňku s&#160;čirou tekutinou, která tenkou hadičkou vtékala do žíly na jeho předloktí.</p>
			<p class="MLP_text ParaOverride-1">„Ta neuvěřitelná staccata… tak exaktní a&#160;čistá… nezvyklé intonační skoky. Je to cosi jako zázračná… architektura!? Ano, překrásná monumentální stavba z&#160;kamenů levitujících v&#160;prostoru. Díky jejich dokonalému umístění v&#160;něm, ale stabilní a&#160;nezničitelná. Jako by znal pevné body, o&#160;kterých my…,“ odmlčel se.</p>
			<p class="MLP_text ParaOverride-1">Ošetřovatelka přikývla a&#160;unaveně, ale upřímné se usmála. Pak klidnými, úspornými pohyby vyměnila téměř prázdnou baňku na stojanu za plnou.</p>
			<p class="MLP_text ParaOverride-1">Zasněný Reiner chvíli hleděl mlčky ke stropu s&#160;řadami lamp, spoře osvětlujících podzemní místnost.</p>
			<p class="MLP_text ParaOverride-1">„Vodu, prosím!“ zašeptal hlasem o&#160;tolik starším, než když mluvil o&#160;hudbě.</p>
			<p class="MLP_text ParaOverride-1">Ošetřovatelka téměř něžně podepřela rukou jeho hlavu v&#160;zátylku a&#160;dala mu napít.</p>
			<p class="MLP_text ParaOverride-1">Odkašlal si.</p>
			<p class="MLP_text ParaOverride-1">„Jakoby znal pevné body, o&#160;kterých nic nevíme. Vždycky, už jako malý chlapec, jsem se při častých návštěvách divadla s&#160;rodiči toužil podívat do zákulisí. Prohlédnout si mechanismus ukrytý za nánosem papíru a&#160;temperových barev. Musí to být tajemné místo, říkal jsem si. Ta dvojakost pódia je přece velmi zajímavá. Do hle­diště nastavuje svoji iluzorní tvář, neexistující svět určený divákům v&#160;sedadlech. Ale to je jen maska! Neznámý obličej, měnící libovolně slupku své tváře podle potřeby; dnes radostný faun, a&#160;zítra? Zítra snad přelud zemřelého krále. Ale divadlo má i&#160;skutečnou tvář, skrytou pod maskou&#160;– inscenace, scéna, to je povrch, šminka. Někde tam uvnitř, kdesi dál, je její pravá podoba. Skrytá světu. Chtěl jsem tu podstatu divadla uvidět.“</p>
			<p class="MLP_text ParaOverride-1">Ošetřovatelka se světlými vlasy, sčesanými pod naškrobený čepec, zkontrolovala teplotu oleje a&#160;otočila štíhlými prsty kohoutem na boku vany. Krátce pohlédla směrem k&#160;patnácté vaně ve čtvrté řadě, odkud se ozval hluk. Byl to krátký zápas pacienta, nikoliv však s&#160;ošetřovatelkou, jak by se mohl jevit nezasvěcenému pozorovateli. Byl to zápas se smrtí. Ve vanovém poli oddělení těžkých popálenin končil obvykle vítězně pro ni. Tak tomu bylo i&#160;tentokrát.</p>
			<p class="MLP_text ParaOverride-1">Reiner se zachvěl a&#160;vytvořil na hladině několik postupně se zvětšujících dokonalých kruhů. Usmál se, protože dokonalost miloval. Nepohlédl na ošetřovatelku, ani na vzdálenou vanu, ze které dva muži v&#160;zelených gumových pláštích vynášeli cosi těžkého a&#160;kluzkého.</p>
			<p class="MLP_text ParaOverride-1">Pokračoval ve vyprávění:</p>
			<p class="MLP_text ParaOverride-1">„Vyšel jsem nepozorovaně na chodbu únikovým východem, nad kterým nepatrně zářilo tlumené světlo jako zelenkavý svit lišejníku na tlejícím pařezu.</p>
			<p class="MLP_text ParaOverride-1">Na chodbě jsem zamířil dolů po schodech, nad kterými byl mezi dvěma mosaznými stojany natažen karmínově červený silný provaz, na stranách ukončený ozdobnými střapci. Milovanou hudbu jsem nechal doznívat za zády.</p>
			<p class="MLP_text ParaOverride-1">Měkký plyš koberce, bezpečně pohlcující zvuk kroků i&#160;hudby, vystřídalo mramorové schodiště. Křehké tóny nahradil strohý rytmus mé chůze.</p>
			<p class="MLP_text ParaOverride-1">Došel jsem do šeré chodbičky, z&#160;níž vedly dvoje dveře. Samozřejmě jsem sáhl po klice těch s&#160;nápisem VSTUP ZAKÁZÁN!</p>
			<p class="MLP_text ParaOverride-1">Šerosvit, temný hukot a&#160;dusivé horko byly jasným znamením, že se nacházím v&#160;kotelně budovy. Sestoupil jsem po kovovém schodišti do velké místnosti podobné továrně. Prošel jsem kolem výhružných kotlů a&#160;jednoho zpoceného muže, jehož k&#160;otázce pootevřená ústa zavřel ve vteřině pohled na mé distinkce.</p>
			<p class="MLP_text ParaOverride-1">Pak jsem vešel do další obrovské místnosti&#160;– tu, jak se zdálo, opanovalo šílenství. Bylo to skladiště vyřazených kulis a&#160;rekvizit. Jezero z&#160;Lohengrina protékalo honosným interiérem Dona Giovanniho, ve&#160;kterém odpočívala sfinga z&#160;Aidy. Bylo to vážné místo, vypovídající o&#160;chaosu světa více než tisíce popsaných stran filozofických traktátů.“</p>
			<p class="MLP_text ParaOverride-1">Při slově traktát se Reiner rozkašlal a&#160;způsobil tím v&#160;litinové vaně tichou bouři. Zpomalená tekutina rozehrála svým pohybem tanec světel odrážejících se od stropních lamp. Někde mezi velmi vzdálenými vanami upustil kdosi na zem kovový předmět&#160;– lžičku, či pean? Jasný kovový zvuk se k&#160;nim zpožděně přikutálel v&#160;tichém, ale zřetelném odrazu.</p>
			<p class="MLP_text ParaOverride-1">Ošetřovatelka Reinerovi znovu podala sklenici s&#160;vodou. S&#160;námahou se napil a&#160;pohlédl krátce na tuto ženu neurčitého věku.</p>
			<p class="MLP_text ParaOverride-1">„Děkuji, Annemarie,“ řekl zastřeným hlasem. Ona překvapeně pohlédla do jeho šedých očí. Poprvé uslyšela z&#160;milovaných úst své jméno; netušila ani, že si je pamatuje.</p>
			<p class="MLP_text ParaOverride-1">„Je to má povinnost, pane,“ řekla a&#160;usmála se. On její úsměv neopětoval a&#160;hleděl opět ke vzdálenému stropu.</p>
			<p class="MLP_text ParaOverride-1">„A&#160;také velká čest,“ špitla.</p>
			<p class="MLP_text ParaOverride-1">Pohlédl na ni a&#160;trochu trpce se usmál. „Ach ano, jistě,“ řekl.</p>
			<p class="MLP_text ParaOverride-1">Přivřel oči a&#160;vrátil se v&#160;myšlenkách do podzemí Opery.</p>
			<p class="MLP_text ParaOverride-1">„Prošel jsem oddělením zaprášených kostýmů, tvořících špalír bezhlavých postav, až ke dveřím v&#160;protější zdi. Za těmi již vedly schody nahoru.</p>
			<p class="MLP_text ParaOverride-1">Mám velmi dobrý smysl pro orientaci, a&#160;tak mi bylo jasné, že jsem podešel hlediště i&#160;jeviště, a&#160;musím proto vyjít kdesi v&#160;zákulisí. Těžko vysvětlitelné vzrušení, které mne toho večera opanovalo, teď prudce vzrostlo.“</p>
			<p class="MLP_text ParaOverride-1">Reiner se odmlčel. Náhle se rozhlédl po hale. S&#160;údivem sledoval symetrický svět kolem, jako by jej uviděl poprvé. Ošetřovatelka Annemarie, nakloněná nad litinovou vanou jako chůva nad kolébkou, se trochu zamračila:</p>
			<p class="MLP_text ParaOverride-1">„Povídejte, prosím, pane. Váš příběh je krásný.“</p>
			<p class="MLP_text ParaOverride-1">Reiner na ni zmateně pohlédl. „Příběh…? Co je dnes za den?“</p>
			<p class="MLP_text ParaOverride-1">„Je středa, pane. Zítra se mění olej a&#160;bude u&#160;vás Gerta.“</p>
			<p class="MLP_text ParaOverride-1">„Já nemůžu! Nejde to!“ zaúpěl on hlasitě.</p>
			<p class="MLP_text ParaOverride-1">Místností se jeho hlas nesl ozvěnou, která ho zmnohonásobila v&#160;bezútěšný sbor. Ošetřovatelka od vany ve vedlejší řadě, která krmila svého svěřence malou lžičkou, k&#160;nim pohlédla.</p>
			<p class="MLP_text ParaOverride-1">Annemarie pohladila Reinera po levé tváři a&#160;sklonila k&#160;němu hlavu.</p>
			<p class="MLP_text ParaOverride-1">„No tak, povídejte přece! Vyšel jste po schodech do úzkého, tmavého prostoru dlouho nevětrané chodby a&#160;uslyšel jste hudbu,“ zašeptala chlácholivě.</p>
			<p class="MLP_text ParaOverride-1">Reiner se usmál, opřel si zátylek o&#160;masivní obrubu vany a&#160;přivřel oči.</p>
			<p class="MLP_text ParaOverride-1">„Uslyšel jsem hudbu. Vidíte, znáte to už nazpaměť… Chovám se jako senilní stařec. Jako přihlouplé dítě…“</p>
			<p class="MLP_text ParaOverride-1">„Nechováte,“ řekla: „Mám ráda váš hlas a&#160;váš… vaše příběhy. Uslyšel jste hudbu a&#160;zprvu vám na tom nebylo nic divného.“ Reiner smířlivě povzdechl.</p>
			<p class="MLP_text ParaOverride-1">„Na té hudbě mi zprvu nebylo nic divného. Jen jsem nerozeznával, kam děj opery během mé cesty dospěl. V&#160;rozlehlých prostorách, architektem nepřizpůsobených složitým zákonům akustiky, bude jistě znít jinak než v&#160;hledišti, říkal jsem si.</p>
			<p class="MLP_text ParaOverride-1">Evidentně jsem šel správným směrem, neboť hlasitost hudby nabývala na intenzitě. Přicházel jsem ke dveřím, pod kterými svítil tenký proužek jasného světla, ale než jsem napřaženou rukou sáhl na kliku, znehybněl jsem překvapením. Já, velký znalec Mozarta, já, který bych mohl oddirigovat většinu jeho oper se zavázanýma očima, jsem tóny ozývající se za dveřmi slyšel poprvé!</p>
			<p class="MLP_text ParaOverride-1">V&#160;hlavě mi vířily zmatené myšlenky, když chvějící se ruka konečně sáhla po klice. Pootevřel jsem pomalu dveře a&#160;nevěřícně zíral do osvětleného prostoru za nimi. Stál jsem před divadelním pódiem, kde probíhalo operní představení! Vstoupil jsem užasle do prázdného prostoru před ním a&#160;udělal několik kroků kupředu&#160;– k&#160;tomuto nečekanému, nepochopitelnému pódiu.</p>
			<p class="MLP_text ParaOverride-1">Uvědomil jsem si, že se dívám na rub kulis, ve kterých jsem před chvíli sledoval představení Kouzelné flétny. Jejich velikost i&#160;tvar tomu přesně odpovídaly. Z&#160;této strany ale byly jinak namalované&#160;– hvězdnou noc s&#160;romantickou architekturou vystřídala idylická zahrada plná růžových keřů s&#160;pobořenými, patrně antickými zdmi a&#160;sloupy Několik kašírovaných soch amorů a&#160;nymf stálo v&#160;prostoru a&#160;mezi nimi stylizovaný harlekýn se zlatou maskou zpíval altem překrásnou árii.</p>
			<p class="MLP_text ParaOverride-1">Byla to nepochybně Mozartova hudba. Byla nádherná a&#160;byla neznámá. Byla… NEEXISTUJÍCÍ!</p>
			<p class="MLP_text ParaOverride-1">Hleděl jsem na ten výjev jako očarovaný a&#160;vnímal kaskády brilantních tónů celou duší. Na druhé straně kulis se odehrává skryté představení, uvědomil jsem si. Otočil jsem pomalu hlavu směrem do hlediště…“</p>
			<p class="MLP_text ParaOverride-1">Vanovým polem se rozlehly kroky přicházejícího muže s&#160;vážným obličejem a&#160;upjatým držením štíhlého těla. Uniforma tak černá, jako pohled do noci, ze které svítí jen hvězdy stříbrných distinkcí a&#160;černá svastika v&#160;bílém poli na rukávě.</p>
			<p class="MLP_text ParaOverride-1">Muž se prudce zastavil asi metr od Reinerovy vany, ale jeho rázné kroky ještě doznívaly v&#160;prostoru. Působilo to trochu komicky, když příchozí díky tomu krátce pohlédl přes rameno, jestli snad nejde někdo za ním. Pak si odkašlal do dlaně v&#160;černé rukavici a&#160;pohlédl na Reinera.</p>
			<p class="MLP_text ParaOverride-1">„Přináším vám špatné zprávy, pane plukovníku,“ řekl.</p>
			<p class="MLP_text ParaOverride-1">Reiner na muže chladně pohlédl a&#160;opět opřel hlavu o&#160;okraj vany. Oči zvedl k&#160;lampám na stropě. Muž vyňal z&#160;kožené aktovky list papíru a&#160;znovu si odkašlal.</p>
			<p class="MLP_text ParaOverride-1">„Odvolání ve vaší věci… v&#160;té věci s&#160;vaší paní, bylo zamítnuto. Jsem zmocněn vám tento dokument předat. A&#160;zde vás poprosím…,“ začal neobratnou rukou v&#160;rukavici hledat v&#160;aktovce další papír.</p>
			<p class="MLP_text ParaOverride-1">„Poprosím potvrdit podpisem přijetí dokumentu,“ řekl, když papír našel.</p>
			<p class="MLP_text ParaOverride-1">Nyní se trochu bezradně ohlédl po ošetřovatelce: „Máte prosím nějakou… podložku? Nebo něco?“</p>
			<p class="MLP_text ParaOverride-1">Překvapil ho strohý, až nepřátelský pohled sedící ženy. Rty sevřenými potlačovaným vztekem zasyčela: „Nemáme podložky, ani NĚCO!“</p>
			<p class="MLP_text ParaOverride-1">Uniformovaný muž na ni ostře pohlédl, vylovil beze slova z&#160;tašky pero a&#160;přistoupil k&#160;vaně. O&#160;její okraj opřel aktovku jako podložku, položil na ni jeden z&#160;papírů a&#160;rozpačitě přidržel pero nad temnou hladinou. Z&#160;oleje se vynořila Reinerova ruka. Muž v&#160;uniformě, který ji zahlédl, rychle sklonil zrak k&#160;podlaze, čisté jako zrcadlo.</p>
			<p class="MLP_text ParaOverride-1">Reiner provedl na papíře jakýsi škrtanec a&#160;s&#160;úsměvem podal pero nervóznímu muži. Ten je hbitě odebral a&#160;s&#160;maximální dávkou sebekontroly podal Reinerovi druhý list. První papír, zamaštěný od oleje, vložil opatrně a&#160;trochu štítivě do tašky. Pak velmi elegantně zasalutoval, srazil paty černých holínek a&#160;otočil se k&#160;odchodu.</p>
			<p class="MLP_text ParaOverride-1">Za okamžik již procházel patnáctou, dvacátou, třicátou řadou vanového pole. Hleděl přímo před sebe a&#160;snažil se nezrychlit krok. Místností se kromě jeho kroků rozléhal hlasitější a&#160;hlasitější smích plukovníka Reinera.</p>
			<p class="MLP_text ParaOverride-1">Ošetřovatelka od něho vzala mastný papír a&#160;položila ho na malý stolek. Pak pohladila jeho ruku, stále vynořenou z&#160;oleje.</p>
			<p class="MLP_text ParaOverride-1">Smích otřásající Reinerovou hrudí vytvářel na hladině nové a&#160;nové kruhy.</p>
			<p class="MLP_text ParaOverride-1">Dokonalé kruhy.</p>
		</div>
</body>
</html>