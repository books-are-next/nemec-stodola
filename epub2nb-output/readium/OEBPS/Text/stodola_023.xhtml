<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>stodola-21</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="stodola-21" xml:lang="cs-CZ">
		<div class="Z-kladn--textový-r-meček">
			<p id="_idParaDest-21" class="MLP_uroven2_kapitola ParaOverride-1">První auto Paula F. Shoenlebena</p>
			<p class="MLP_text_bez1radku ParaOverride-1">Rozšklebený troll se zelenou hřívou se houpal sem a&#160;tam, tam a&#160;sem.</p>
			<p class="MLP_text ParaOverride-1">Paul sledoval jeho krouživý tanec a&#160;mračil se. Pak pohlédl do zpětného zrcátka, na kterém byl pestrobarevný skřet zavěšen, a&#160;zavadil očima o&#160;ženu sedící na zadním sedadle. Hleděla šedýma očima s&#160;jemnou ořízkou zlatých brýlí ven, na rolující kulisu stereotypní krajiny, přerušovanou nezbytnými billboardy.</p>
			<p class="MLP_text ParaOverride-1">Je to vlastně zvláštní, že se součástí přírody kolem dálnic staly několikametrové opálené obryně v&#160;sexy prádle, s&#160;úsměvem se opírající o&#160;sekačku Mountfield, ve vzduchu parkující dvojrozměrné bouráky, nebo rozjaření Gargantuové obou pohlaví s&#160;mobilními telefony.</p>
			<p class="MLP_text ParaOverride-1">Paul přeostřil zpět na hustý provoz dálnice a&#160;vrátil se ke vzpomínkám, kterým dnes (stejně jako před týdnem, čtrnácti dny, měsícem, rokem) věnoval větší část povinného pátečního přesunu na chatu v&#160;horách. Tentokrát cestoval pamětí ve stopách pneumatik svého prvního auta.</p>
			<p class="MLP_text ParaOverride-1">První auto! Symbolizovalo pro něho tehdy, stejně jako pro většinu generačních druhů, dospělost, svobodu a&#160;nezávislost (paradoxně vesměs pocity, které člověk mívá právě před tím, než se stane majitelem nějakého toho prvního auta).</p>
			<p class="MLP_text ParaOverride-1">Tenkrát ještě nebyli s&#160;Ruth svoji a&#160;on ji vzal na výlet; první výlet prvním autem!</p>
			<p class="MLP_text ParaOverride-1">Paul byl tehdy na svůj Ford tak hrdý…</p>
			<p class="MLP_text_bez1radku_-12-0- ParaOverride-1">Byl krásný bezoblačný den a&#160;Ruth měla pastelově květované a&#160;velmi krátké šaty (takže si neustále popotahovala dolů jejich lem), v&#160;loknách blond (chemicky blond) vlasů měla zapíchnuté brýle proti slunci a&#160;tenké prsty zakončovaly růžově nalakované nehty. To vše dohromady s&#160;hrdinou dne&#160;– patnáct let starým Fordem Taunus ve světle modrém laku (jehož včerejší majitel se dnes při vzpomínce na Paula nepřetržitě uchichtával) vytvářelo v&#160;Paulově vědomí dojem naprosté a&#160;nezvratné exkluzivity.</p>
			<p class="MLP_text ParaOverride-1">Paul uvězněný v&#160;pohodlí svého současného vozu, který byl součástí kolony uhánějících aut, se usmál.</p>
			<p class="MLP_text ParaOverride-1">„Čemu se směješ?“ ozvalo se ze zadního sedadla. Nikdy nechápal, jak to Ruth dělá, že ho vidí, i&#160;když se na něho nedívá. Často trpěl tím pocitem, i&#160;když byl od ní vzdálen desítky a&#160;stovky kilometrů. Zdálo se mu, že jeho manželka je Big Brother a&#160;on je sledován 24 hodin denně, že je předmětem jejího zájmu, který však nemá svůj původ v&#160;oblasti citové, ale jaksi „vědecké“. Ano, sledovala ho s&#160;chladným profesionalismem laboranta, hledícího na nebohého obyvatele terária. Toto auto, jejich luxusní byt i&#160;horská chata; vše je terárium, do kterého odklopeným stropem shora nahlíží obrovitá tvář Ruth. V&#160;duchu viděl póry na jejím dvoumetrovém nose, veliké jak golfové jamky.</p>
			<p class="MLP_text ParaOverride-1">„Nesměju se, ale usmívám,“ odpověděl nejistě a&#160;již bez úsměvu.</p>
			<p class="MLP_text ParaOverride-1">„Čemu se usmíváš?“ ozvalo se neměnným tónem za jeho zády.</p>
			<p class="MLP_text ParaOverride-1">„Ále, ničemu,“ řekl ještě nejistěji a&#160;naprázdno polknul.</p>
			<p class="MLP_text ParaOverride-1">„Ničemu?“ řekla lehce, bezkrevně udiveným hlasem. „To musí být příjemné NIC.“</p>
			<p class="MLP_text ParaOverride-1">Chvíli se snažil mlčet, ale ticho výhružně narůstalo, a&#160;tak po krátkém odkašlání prohodil jakoby ledabyle: „Ničemu… ehm… konkrétnímu.“</p>
			<p class="MLP_text ParaOverride-1">Ticho za zády se protáhlo v&#160;ostrý hrot, který se nebezpečně blížil k&#160;jeho zpocenému týlu.</p>
			<p class="MLP_text ParaOverride-1">„Vzpomněl jsem si na první auto,“ řekl rychleji, než chtěl.</p>
			<p class="MLP_text ParaOverride-1">„Ty se usmíváš při představě rozpadající se fordky, za kterou jsi byl ochoten ve dvaasedmdesátém zaplatit patnáct set dolarů?“</p>
			<p class="MLP_text ParaOverride-1">Pokrčil neznatelně rameny.</p>
			<p class="MLP_text ParaOverride-1">Zadní sedadlo pokračovalo: „Ano, ten člověk od benzínky v&#160;L.&#160;A., který ti takový klenot s&#160;motorem cirkulárky prodal, ten se při vzpomínce na něj jistě usmívá právem, proč se ale usmíváš ty?“</p>
			<p class="MLP_text ParaOverride-1">„Už se neusmívám,“ řekl Paul trpce.</p>
			<p class="MLP_text ParaOverride-1">„Ale usmíval ses, ne?“ ozval se synteticky vyrovnaný hlas.</p>
			<p class="MLP_text ParaOverride-1">Nadechl se rychle a&#160;vzápětí dlouze vydechl. Nechtěl se pohádat (nechtěl kvůli tomu zastavit někde u&#160;polomrtvého lesa, nechtěl kouřit a&#160;koukat na odpadky mezi stromy), a&#160;tak se pokusil o&#160;asertivní řešení špatně se rozvíjejícího hovoru. Pod kůží obličeje posbíral ztracený úsměv a&#160;nechal jej odrazit zpětným zrcátkem, kolem něhož neúnavně swingoval zelený troll. Ruth se ale dívala na krajinu za oknem. Krajina to snášela s&#160;útrpnou trpělivostí.</p>
			<p class="MLP_text ParaOverride-1">„Myslel jsem na ty časy… Na naše první rande, na sedmdesátý léta, na tu dobu tenkrát a&#160;tak…,“ řekl s&#160;předstíranou pohodou.</p>
			<p class="MLP_text ParaOverride-1">„Připadám ti stará?“ zareagovalo zadní sedadlo.</p>
			<p class="MLP_text ParaOverride-1">„Chceš se hádat?“ vyštěkl on a&#160;přidal plyn.</p>
			<p class="MLP_text ParaOverride-1">„Zabít nás v&#160;autě, to je jistě řešení… Mně se ale, kupodivu, ještě umírat nechce. Ani po těch letech s&#160;tebou. Takže laskavě zpomal!“</p>
			<p class="MLP_text ParaOverride-1">Hlasitě vzdychl a&#160;zpomalil.</p>
			<p class="MLP_text ParaOverride-1">„Proč vzdycháš?“</p>
			<p class="MLP_text ParaOverride-1">„Nevzdychám!“</p>
			<p class="MLP_text ParaOverride-1">„Slyšela jsem tě,“ řekla Ruth klidně.</p>
			<p class="MLP_text ParaOverride-1">„Já jenom dýchám, pokud ti to ovšem nevadí?“ procedil mezi sevřenými zuby on.</p>
			<p class="MLP_text ParaOverride-1">„Dýcháš takhle nahlas?“ řekla.</p>
			<p class="MLP_text ParaOverride-1">„Usmíval jsem se potichu a&#160;taky ti to vadilo!“ řekl důrazně.</p>
			<p class="MLP_text ParaOverride-1">„Nekřič na mě,“ řekla ukázkově nevzrušeným hlasem televizní moderátorky.</p>
			<p class="MLP_text ParaOverride-1">„Auuu!“ zavyl jako raněný pes. Dokonce si tak i&#160;připadal; jako toulavý pes, kterého v&#160;ranním mrholení srazilo do škarpy mlékařské auto. Vyje tu ve výfuky spálené trávě plné svinstva psí song o&#160;nevlídném psím světě, prozpěvuje bleší komunitě, obývající jeho mokrou srst, truchlivé psí blues… Všiml si, že klouby prstů, kterými svírá volant, jsou bílé.</p>
			<p class="MLP_text ParaOverride-1">Paul nikdy nerozuměl ženám. Neměl vlohy k&#160;tomu je bavit, a&#160;tak se odjakživa jejich společnosti spíše vyhýbal. Před Ruth prožil jen několik víceméně dětinských vztahů; nějaké to rande po diskotéce, nějaký ten nervní sex po pár plechovkách teplého piva v&#160;posteli rodičů. V&#160;posteli svých rodičů?! No ano, bylo to něco jako projev vzpoury sedmnáctiletého chlapce&#160;– znesvětit počestné lože počestných manželů Shoenlebenových. Tenkrát s&#160;Angie, vlastně Agnes se jmenovala, ulehli v&#160;rodičovské dvojposteli pod přísným dozorem prášků na spaní, brýlí a&#160;knihy Michael Vieweghové na levém nočním stolku a&#160;prášků na spaní, brýlí a&#160;knihy Velké letecké katastrofy na pravém nočním stolku.</p>
			<p class="MLP_text ParaOverride-1">Paulův výkon v&#160;magnetickém poli těchto dvou nočních stolků nebyl pozoruhodný a&#160;hýkavé zvuky, které vydávala spolužačka Agnes, mechanicky přitom žvýkající wrigleyspearmintku, mu připadaly hnusné. Byl rád, když se propracoval k&#160;lepkavému závěru a&#160;dívka se vrátila k&#160;tlachání o&#160;školním večírku přesně v&#160;místě, ve kterém je vyměnila za rytmické vzdechy.</p>
			<p class="MLP_text ParaOverride-1">Některým dívkám psal také verše. Byly plné vzletných slov a&#160;(poněkud v&#160;rozporu s&#160;praxí) dost smělého erotismu:</p>
			<p class="MLP_verse_-12-12- ParaOverride-1">Křivka tvých boků v&#160;stínech okrových<br/>když tajný žár se taví v&#160;první hřích.<br/>Tvá ňadra oblá, jejich hebká vůně<br/>kdo poznal slast, už nemá klid a&#160;stůně.</p>
			<p class="MLP_text ParaOverride-1">Když jim před dvěma roky vykradli během dovolené v&#160;Evropě byt a&#160;on (neboť Ruth se z&#160;toho zhroutila) pak s&#160;policejním úředníkem sepisoval škody, nalezl štůsek papírů se svými básničkami, pečlivě svázaný modrou stuhou v&#160;šuplíku, kde Ruth mívala šperky. Byl tím nálezem tehdy překvapen a&#160;polichocen. Netušil, že si jeho básně schovává, a&#160;zdálo se mu to romantické. Přistihl se i&#160;při podivně ješitné představě, která pro něho byla náhle nepochopitelně důležitější nežli ztráta cenností, zdali si zloděj přečetl alespoň prvních pár veršů?</p>
			<p class="MLP_verse_-12-12- ParaOverride-1">Dotýkat kůže jemné jako jitřní pel<br/>jsem dnešní noci naposledy směl<br/>co s&#160;vroucnou vášní počít nyní mám<br/>když jsem tu zůstal bez tvé něhy…</p>
			<p class="MLP_text ParaOverride-1">„Vydělal se vám v&#160;ložnici na koberec.“</p>
			<p class="MLP_text ParaOverride-1">„Cože to?“ zeptal se Paul tehdy policisty nechápavě, stále drže v&#160;rukou svazeček navoněných listů popsaných úhledným rukopisem.</p>
			<p class="MLP_text ParaOverride-1">„Máte v&#160;ložnici jeho fekálie. To dělávaj poměrně často. Je to takovej zlodějskej rituál. Něco jako autogram.“</p>
			<p class="MLP_text_bez1radku_-12-0- ParaOverride-1">Paul mrkl do zpětného zrcátka. Ruth dál s&#160;opovržením sledovala nevinnou krajinu. Pokusil se vrátit ke vzpomínkám na svůj Ford Taunus. Pohladil v&#160;duchu blankytně modrý lak na jeho kapotě. Dával si pozor, aby se neusmál.</p>
			<p class="MLP_text_bez1radku_-12-0- ParaOverride-1">O&#160;třicet let mladší Ruth ho ostýchavě políbila na tvář. Pocítil lehkou závrať a&#160;tlak v&#160;rozkroku. Když nasedla do auta, na PŘEDNÍ sedadlo JEHO PRVNÍHO AUTA, sáhla do kabelky (kterou si k&#160;této slavnostní příležitosti vypůjčila od starší sestry Eriky) a&#160;vyndala z&#160;ní malou příšerku se zelenými vlásky, kterou pak přivázala tenkou tkaničkou k&#160;zrcátku na stropě vozu.</p>
			<p class="MLP_text ParaOverride-1">„To je pro štěstí, miláčku!“ řekla a&#160;usmála se široce, dlouze a&#160;oddaně.</p>
			<p class="MLP_text_bez1radku_-12-0- ParaOverride-1">Byla to jiná žena! blesklo náhle s&#160;panickou hrůzou hlavou současného Paula. Big Brother ze zadního sedadla a&#160;dívka v&#160;květovaných minišatech z&#160;předního musejí být přece dvě rozličné osoby! Někdo ji během chaoticky nudných dnů jeho života vyměnil, jako se to stává v&#160;porodnicích s&#160;novorozenci! A&#160;on si toho nevšiml!</p>
			<p class="MLP_text ParaOverride-1">Horečná představa zvolna vyklidila prostor v&#160;jeho hlavě pravdivé verzi&#160;– vyměňovala se pozvolna a&#160;nepozorovaně, každý den o&#160;malý kousek. Pár miligramů původní Ruth kdosi (Ona sama? Nebo on?!) vyměnil za pár (o něco víc!) miligramů současné. Během let pohltila nová Ruth tu původní beze zbytku.</p>
			<p class="MLP_text ParaOverride-1">Zvedl oči k&#160;trollovi a&#160;uviděl v&#160;pruhu zrcátka výřez vlastní tváře. Ani ve svých očích nemohl najít Paula z&#160;roku 1972…</p>
			<p class="MLP_text_bez1radku_-12-0- ParaOverride-1">Tenkrát, s&#160;dívkou svých snů na předním sedadle snového vozu Ford Taunus, téměř tak starého jako on sám, překonal odpor ze zeleného skřeta, který mu připadal nevkusný, a&#160;opětoval její úsměv.</p>
			<p class="MLP_text ParaOverride-1">Auto se pomalu rozjelo mírně stoupající ulicí mezi periferními domy. Z&#160;kolmé ulice zazářilo podvečerní světlo a&#160;zalilo interiér vozu pomerančovou šťávou.</p>
			<p class="MLP_text ParaOverride-1">A&#160;znovu vjeli do chladného stínu šedých činžáků, jako když se ponoří do hluboké a&#160;vážné vody. Stín, stín, stín a&#160;oranžové světlo z&#160;další ulice. Nabrali rychlost a&#160;zkracující se stín byl pravidelně odkrajován už jen stroboskopickými záblesky světla během vteřin, kdy míjeli další a&#160;další boční ulice. Stííín, záblesk, chlaaad, teplo…</p>
			<p class="MLP_text_bez1radku_-12-0- ParaOverride-1">Proč ale Paul ženu, která se jednoho dne zřekla předního sedadla, aby se věnovala netečnému pozorování krajiny a&#160;proměnila tím partnera v&#160;řidiče, neopustil?</p>
			<p class="MLP_text ParaOverride-1">Mnohokrát o&#160;tom uvažoval. Dokonce tolikrát, že se ten problém z&#160;oblasti reálné zvolna ocitl v&#160;rovině jaksi virtuální. Čistě teoretická úvaha (ne zcela nepodobná jeho oblíbenému vykládání taroků) na téma: „Rozchod s&#160;Ruth Shoenlebenovou a&#160;případné důsledky takového rozhodnutí.“ Po sedmi letech jejich manželství, někdy během období jeho metamorfózy v&#160;řidiče, prožil Paul slibný vztah s&#160;příjemnou a&#160;inteligentní studentkou stomatologie na lékařské fakultě. Konec té známosti byl náhlý a&#160;pro dívku asi nepochopitelný. Byl vlastně nepochopitelný i&#160;pro něho, ale nemohl si pomoci.</p>
			<p class="MLP_text ParaOverride-1">Jednoho dne se Paul rozhodl mladou přítelkyni potěšit tím, že si pamatuje den jejích narozenin, a&#160;navštívit ji při studijní praxi. Počkal, až bude přestávka a&#160;z&#160;učebny vyjde odborný asistent. Pak vešel s&#160;úsměvem a&#160;kyticí čajových růží. Kytici měl i&#160;uvnitř.</p>
			<p class="MLP_text ParaOverride-1">V&#160;rozlehlé místnosti švitořilo několik desítek pohledných budoucích zubařek v&#160;bílých pláštích a&#160;na stolku před každou z&#160;nich ležela lidská hlava.</p>
			<p class="MLP_text ParaOverride-1">Paul nebyl na ten výjev připraven. Když později o&#160;věci přemýšlel, nabyl dojmu, že neexistuje vhodná příprava pro takový okamžik. (Alespoň pro Paula.)</p>
			<p class="MLP_text ParaOverride-1">Většina dívek k&#160;němu tázavě obrátila hlavu, hlavy na stolcích již byly obrácené. Obnažené zuby uříznutých hlav evokovaly smích, působily jako puberťácké obecenstvo na filmu Jima Carreyho. Některé dívky, bohužel včetně té jeho, se pomocí lesklých nerezových nástrojů svědomitě zaobíraly ústními otvory těch hlav.</p>
			<p class="MLP_text ParaOverride-1">Později se dozvěděl, že je to běžná praxe; z&#160;bazénu plného formaldehydu, který se nachází kdesi v&#160;podzemí oné budovy, vyloví zřízenci čas od času těla dávno zemřelých (prý jsou mezi nimi i&#160;účastníci světové války; možná tu bez patrných neshod plavou vojáci wehrmachtu vedle spojeneckých hrdinů) a&#160;ta jsou pak k&#160;dispozici studentům medicíny. V&#160;případě budoucích stomatologů postačí samotné hlavy… Ulovené hlavy jim slouží coby pomůcky při nabývání zubařské zručnosti.</p>
			<p class="MLP_text ParaOverride-1">Od té doby míval Paul (kromě fobie z&#160;návštěvy zubaře) obsedantní sen, ve kterém se stával hlavou s&#160;ústy plnými rychlých nástrojů z&#160;blýskavého kovu. Kov narážel nepravidelně a&#160;rychle do skloviny jeho zubů. Cítil ty rezonující nárazy až do kloubů všech končetin, které mu však chyběly.</p>
			<p class="MLP_text ParaOverride-1">Také měl jeden sen sólový, ve kterém svou milou přistihl, jak vášnivě líbá tu nezapomenutelnou (alespoň pro Paula) školní pomůcku.</p>
			<p class="MLP_text ParaOverride-1">Po týdnu bez vysvětlení vycouval z&#160;dívčina života. Jednou provždy.</p>
			<p class="MLP_text ParaOverride-1">Sen o&#160;hlavě mu zůstal. Také jednou provždy.</p>
			<p class="MLP_text_bez1radku_-12-0- ParaOverride-1">Když vyjeli z&#160;města na dálnici, ozvalo se poprvé to bouchání. Jako by pod bleděmodrou kapotou Taunusu byl vězněn unesený rukojmí. Nebyla to však kapota nad kufrem, ale nad motorem…</p>
			<p class="MLP_text ParaOverride-1">Dávná Ruth na něho pohlédla s&#160;nepatrně křečovitým úsměvem: „Slyšíš to bouchání, lásko?“</p>
			<p class="MLP_text ParaOverride-1">„To nic nebude. Ten chlápek je na motory machr a…,“ polknul a&#160;odkašlal si Paul. „A&#160;tenhle bourák sešteloval jak švýcarský hodinky. Neprodal by ho, kdyby nemusel!“</p>
			<p class="MLP_text ParaOverride-1">Ruth na něho pohlédla s&#160;hrdostí, která ho potěšila, a&#160;malou špetkou skepse, kterou nepostřehl. Ve švýcarských hodinkách se ozvalo divoké bušení. Rukojmí, držený proti své vůli v&#160;motoru, patrně trpěl klaustrofobií.</p>
			<p class="MLP_text_bez1radku_-12-0- ParaOverride-1">Limuzína Shoenlebenových sjela z&#160;dálnice na okresní silnici.</p>
			<p class="MLP_text ParaOverride-1">Paula opustil dávný tlak kolem žaludku a&#160;vrátil se mu současný. Na sedadle za ním bylo naprosté ticho.</p>
			<p class="MLP_text ParaOverride-1">Ona snad nedýchá, pomyslil si. Nedýchá?! Třeba je mrtvá? Pak ho napadlo, jakého řidiče si pravděpodobně najímají mrtvé ženy? Mrtvého?!</p>
			<p class="MLP_text ParaOverride-1">Polkl, odkašlal si a&#160;pustil autorádio.</p>
			<p class="MLP_text ParaOverride-1">„Bolí mě hlava,“ ozvalo se zezadu dřív, než cowboy na místních buranských vlnách stačil zanotovat „Lonely“.</p>
			<p class="MLP_text ParaOverride-1">Trpí mrtvoly migrénou? napadlo Paula a&#160;rádio vypnul. Pak se raději v&#160;duchu přestěhoval ze stříbrně metalizovaného BMW do blankytné fordky.</p>
			<p class="MLP_text_bez1radku_-12-0- ParaOverride-1">Byli již přes dvě hodiny cesty od města na opuštěné okresní silničce.</p>
			<p class="MLP_text ParaOverride-1">První výlet a&#160;první auto, to nebyly jediné premiéry, které měl dnes Paul v&#160;plánu; hlavním chodem večera, jak věřil, bude první milování s&#160;tou trochu upjatou, ale o&#160;to žádoucnější dívkou po jeho boku. K&#160;té příležitosti si od kamaráda Frankieho půjčil srub. Velký klíč od traperské stavby ho příjemně tlačil v&#160;kapse, podobně jako nenaplněná touha o&#160;něco níž.</p>
			<p class="MLP_text ParaOverride-1">Šlehl po ní okem: „Do setmění bysme tam měli bejt. V&#160;pohodě. S&#160;touhle károu…“</p>
			<p class="MLP_text ParaOverride-1">Ruth k&#160;němu otočila svůj jemný obličej: „Když to je tak blbý… Že to Frankovi nepovíš?“</p>
			<p class="MLP_text ParaOverride-1">„Neboooj, řekl jsem mu, že jedu šprtat,“ odpověděl víceméně suverénně Paul.</p>
			<p class="MLP_text ParaOverride-1">(„Paule, ale pak mi to pěkně barvitě vylíčíš&#160;– šuk za šukem, přísahej!“)</p>
			<p class="MLP_text ParaOverride-1">Po krátkém tichu (tentokrát se k&#160;němu neotočila a&#160;hleděla čelním sklem přímo před sebe na dohořívající den kolem okresní silnice) tiše promluvila: „Hele, a&#160;ty už jsi tam někdy s&#160;nějakou byl?“</p>
			<p class="MLP_text ParaOverride-1">Paul polkl a&#160;odkašlal si: „Nebyl… ehm… fakt!“</p>
			<p class="MLP_text ParaOverride-1">(„A&#160;nenech tam zase v&#160;koši navrch odpadků použitou šprcku jako posledně! Poslouchal jsem bráchovy kydy půl roku.“)</p>
			<p class="MLP_text ParaOverride-1">Rukojmí, který se během poslední desítky mil nijak neprojevoval, náhle z&#160;posledních sil vykopl prudce nohou. Ozvala se rána (jako když někdo v&#160;motoru vykopne prudce nohou), překvapený Taunus sebou zacukal a&#160;na místě zastavil.</p>
			<p class="MLP_text_bez1radku_-12-0- ParaOverride-1">„Cože?“ vyhrkl Paul, který se probral z&#160;dávných vzpomínek.</p>
			<p class="MLP_text ParaOverride-1">„Říkám, že jedeme po špatné silnici. Tudy nejezdíme.“</p>
			<p class="MLP_text ParaOverride-1">Zmatený Paul se zamračeně rozhlédl kolem po zšeřelém a&#160;pustém okolí.</p>
			<p class="MLP_text ParaOverride-1">„To je přece nesmysl…,“ řekl nemastně.</p>
			<p class="MLP_text ParaOverride-1">Bylo mu hned jasné, že v&#160;zamyšlení špatně odbočil, přesto se mu tahle krajina zdála mírně povědomá.</p>
			<p class="MLP_text ParaOverride-1">„Jestli už netrefíš na vlastní chatu, měl bys uvažovat o&#160;návštěvě doktora Weise,“ řekla tím svým instantním hlasem Ruth.</p>
			<p class="MLP_text ParaOverride-1">Doktor Weis léčil (Léčil? Prostě byl šéfem oddělení gerontologie.) Paulova otce, který trpěl v&#160;posledních letech života Alzheimerovou chorobou. Prostřednictvím mrtvého Filipa Shoenlebena tnula Ruth do živého.</p>
			<p class="MLP_text ParaOverride-1">Paul beze slova zajel ke krajnici a&#160;zastavil.</p>
			<p class="MLP_text_bez1radku_-12-0- ParaOverride-1">Paul se v&#160;motorech vyznal stejně jako v&#160;ženách. Stál již deset minut bezradně u&#160;otevřené kapoty, která blankytně zářila v&#160;houstnoucí tmě jako nástěnné zrcadlo odrážející letní oblohu, a&#160;vyhlížel se vzrůstajícím napětím nějaké auto.</p>
			<p class="MLP_text ParaOverride-1">Z&#160;lesa se ozval křik nočního dravce. Ruth doposud seděla v&#160;autě a&#160;mlčela.</p>
			<p class="MLP_text ParaOverride-1">Pak se Paul znovu, už poněkolikáté, zadíval do černě mastných a&#160;horkým olejem páchnoucích vnitřností motoru.</p>
			<p class="MLP_text_bez1radku_-12-0- ParaOverride-1">Paul kouřil cigaretu a&#160;hleděl na odpadky mezi stromy polomrtvého lesa. Byla skoro tma a&#160;na tvář své ženy za zadním okénkem neviděl. Chvílemi mu dokonce připadalo, že tam není. Až nastoupí do auta, bude prázdné? Třeba ta osoba vzadu vůbec neexistuje, možná je jen jeho utkvělou představou?</p>
			<p class="MLP_text ParaOverride-1">Před mnoha lety, když se s&#160;obtížemi (a ztrátou sedm set padesáti dolarů) zbavil prvního auta a&#160;pořídil si (vlastně: pořídili si) auto jiné (značku už si nepamatoval), brávali často stopaře. Vlastně je brávali až do doby, kdy Ruth opanovala zadní sedadlo. Míval to rád. Míval rád stopaře. Kdysi jím snad dokonce býval. (A&#160;třeba ani nestopoval…)</p>
			<p class="MLP_text ParaOverride-1">BMW se jemně zhouplo, když do něj s&#160;povzdechem nasedl.</p>
			<p class="MLP_text ParaOverride-1">Prázdné nebylo.</p>
			<p class="MLP_text_bez1radku_-12-0- ParaOverride-1">Paul zpozoroval kdesi v&#160;dáli se rodící světlo a&#160;vzápětí uslyšel i&#160;motor.</p>
			<p class="MLP_text ParaOverride-1">„Někdo jede!“ zasmál se chlapecky na Ruth a&#160;ona se zasmála žensky na něho. Blížící se auto a&#160;její úsměv ho uvedly do stavu blízkého euforii.</p>
			<p class="MLP_text ParaOverride-1">„Miluju tě!“ řekl vesele a&#160;bezprostředně. „Moc tě miluju!“</p>
			<p class="MLP_text ParaOverride-1">„I&#160;já tebe, myslím,“ řekla dívka mírně.</p>
			<p class="MLP_text ParaOverride-1">Paul nadšený z&#160;té jednoznačnější části jejího prohlášení se sebevědomě rozkročil na silnici a&#160;začal divoce mávat levačkou, zatímco pravou rukou ukazoval trochu komicky, ale výmluvně na otevřenou tlamu rozbitého vozu.</p>
			<p class="MLP_text_bez1radku_-12-0- ParaOverride-1">„Podívej, támhle někdo mává. Asi mají něco s&#160;autem. Zastavím, ehm,“ řekl Paul a&#160;dvakrát polknul.</p>
			<p class="MLP_text ParaOverride-1">„Ať tě to ani nenapadne,“ ozvala se utkvělá představa ze zadního sedadla.</p>
			<p class="MLP_text ParaOverride-1">Paul pohlédl prudce do zrcátka. Kromě rozjařeného trolla se zelenou hřívou však kvůli šeru uvnitř auta nic neviděl. Na chvíli podlehl neodbytnému pocitu zmateného déjà vu a&#160;vzápětí vážně zauvažoval o&#160;vzpouře. Již sunul podrážku kožené boty k&#160;brzdovému pedálu, když rozhodně a&#160;klidně řekla: „Nezastavuj!“</p>
			<p class="MLP_text_bez1radku_-12-0- ParaOverride-1">BMW projelo kolem bleděmodré fordky tak vysokou rychlostí, že Paul polekaně uskočil. Světla stříbřitého vozu rychle mizela v&#160;pozvolném stoupání, až v&#160;zatáčce mezi stromy zmizela docela.</p>
			<p class="MLP_text ParaOverride-1">Na černou silnici dopadala černá noc.</p>
		</div>
</body>
</html>